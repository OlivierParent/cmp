---
layout   : page
title    : Inleiding
permalink: php/inleiding/
published: true
tags     :
---

In juli 2007 gebruikten bijna 21 miljoen domeinen PHP en ondertussen is dit aantal ongetwijfeld nog gestegen. PHP is de populairste programmeertaal die specifiek voor het web ontwikkeld is. De populariteit van de scripttaal is niet zozeer te danken aan het feit dat het zo geweldig in elkaar zit, want daarvoor zijn er te veel inconsistenties, maar wel aan de eenvoudige en snelle oplossingen die het voor concrete webproblemen biedt.

De lage instapdrempel en de losse structuur van de taal zijn een zegen in handen van ervaren professionals, maar kunnen in handen van hobbyisten of [cowboy coders](http://c2.com/cgi/wiki?CowboyCoder) even makkelijk leiden tot wat we met een eufemisme ‘minder optimale code’ kunnen noemen. Vandaar dat Java- of .NET-programmeurs er vaak hun neus voor ophalen, maar het tij is aan het keren. Met de introductie van objectgeoriënteerd programmeren en diverse uitstekende frameworks en CMS’en hoeft PHP andere programmeertalen maar weinig meer te benijden. Dat is ook te merken aan de ondersteuning door enkele bekende firma’s zoals o.a. IBM, Oracle, Yahoo! en Microsoft; en ook aan het feit dat PHP niet enkel meer gebruikt wordt voor kleine en middelgrote sites. Zo hebben enkele zeer grote sociale netwerksites – zoals Facebook en Netlog – volledig of gedeeltelijk voor PHP gekozen.

Populariteit
------------

Het Nederlandse bedrijf TIOBE Software BV maakt al meer dan 10 jaar een maandelijkse index op van de 50 populairste programmeertalen: de [TPCI](http://www.tiobe.com/index.php/content/paperinfo/tpci/). Om hun ratings op te stellen, maken ze gebruik van Google, MSN, Yahoo!, Wikipedia en YouTube. Deze ratings zijn enkel maar een indicator voor de populariteit, niet voor de werkelijke gebruikscijfers.

![TIOBE Programming Community Index](https://docs.google.com/spreadsheet/oimg?key=0ArU4mtrGp5vKdEJBbnFWZFB3RllyUl9WVmt6WEtmZkE&amp;oid=1&amp;zx=ouj0teg8sgqb "TIOBE Programming Community Index")

Zo kunnen we op de bovenstaande grafiek zien dat PHP in februari 2013 de populairste scripttaal is en de 6de populairste programmeertaal algemeen. De dalende populariteit is waarschijnlijk eerder te wijten aan het sterk groeiende belang van mobiele besturingssystemen Android (Java) en iOS (Objective-C en Swift) dan aan een verminderde belangstelling voor PHP.

Werkelijk gebruik
-----------------

Relevanter is echter het werkelijk gebruik op webservers. De afdeling W3Techs.com van het Oostenrijkse bedrijf Q-Success houdt dagelijkse statistieken bij van het [gebruikt van server-side technologie](http://w3techs.com/technologies/overview/programming_language/all) op de top 1 miljoen websites.

![W3Techs.com Usage Statistics](https://docs.google.com/spreadsheet/oimg?key=0ArU4mtrGp5vKdEJBbnFWZFB3RllyUl9WVmt6WEtmZkE&amp;oid=2&amp;zx=nzp8ozfp4s58 "W3Techs.com Usage Statistics")

In bovenstaande grafiek zien we dat PHP met 78,8% met ruime voorsprong de 20,1% van ASP.NET overtreft en dat de kloof nog groter wordt.

{% comment %}
<!-- ⚓ Afkortingen -->
{% endcomment %}
*[CMS]:                     Content Management System
*[TPCI]:                    TIOBE Programming Community Index